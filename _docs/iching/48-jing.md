---
title: 第48卦 水风井
category: 周易
order: 2
---

![巽下坎上](https://upload.wikimedia.org/wikipedia/commons/0/09/Yijing-48.png)

## 巽下坎上

井 改邑不改井，无丧无得，往来井井。汔至，亦未繘井，羸其瓶，凶。
彖曰 巽乎水而上水，井；井养而不穷也。改邑不改井，乃以刚中也。汔 至亦未繘井，未有功也。 羸其瓶，是以凶也。
象曰 木上有水，井；君子以劳民劝相。

初六 井泥不食，旧井无禽。
象曰 井泥不食，下也。 旧井无禽，时舍也。

九二 井谷射鲋，瓮敝漏。
象曰 井谷射鲋，无与也。

九三 井渫不食，为我心恻，可用汲，王明，并受其福。
象曰 井渫不食，行恻也。 求王明，受福也。

六四 井甃，无咎。
象曰 井甃无咎，修井也。

九五 井冽，寒泉食。
象曰 寒泉之食，中正也。

上六 井收勿幕，有孚元吉。
象曰 元吉在上，大成也。