---
title: 第2卦 坤为地
category: 周易
order: 2
---

![坤下坤上](https://upload.wikimedia.org/wikipedia/commons/e/e0/Yijing-02.png)

## 坤下坤上

* 坤：元，亨，利牝马之贞。 君子有攸往，先迷后得主，利；西南得朋，东北丧朋。 安贞，吉。
  * 彖曰 至哉坤元，万物资生，乃顺承天。 坤厚载物，德合无疆。 含弘光 大，品物咸亨。 牝马地类，行地无疆，柔顺利贞。 君子攸行，先 迷失道，后顺得常。 西南得朋，乃与类行；东北丧朋，乃终有庆。 安贞之吉，应地无疆。 
  * 象曰 地势坤，君子以厚德载物。

1. 初六：履霜，坚冰至。
  * 象曰 履霜坚冰，阴始凝也。 驯致其道，至坚冰也。

2. 六二：直，方，大，不习无不利。
  * 象曰 六二之动，直以方也。 不习无不利，地道光也。

3. 六三：含章可贞。 或从王事，无成有终。
  * 象曰 含章可贞；以时发也。 或从王事，知光大也。

4. 六四：括囊；无咎，无誉。
  * 象曰 括囊无咎，慎不害也。

5. 六五：黄裳，元吉。
  * 象曰 黄裳元吉，文在中也。

6. 上六：龙战于野，其血玄黄。
  * 象曰 龙战于野，其道穷也。

* 用六：利永贞。
  * 象曰 用六永贞，以大终也。


## 文言曰

* 坤至柔，而动也刚，至静而德方，后得主而有常，含万物而化光。 坤道其顺乎？ 承天而时行。
* 积善之家，必有余庆；积不善之家，必有余殃。 臣弑其君，子 弑其父，非一朝一夕之故，其所由来者渐矣，由辩之不早辩也。 易 曰：「履霜坚冰至。」 盖言顺也。
* 直其正也，方其义也。 君子敬以直内，义以方外，敬义立，而 德不孤。 「直，方，大，不习无不利」；则不疑其所行也。
* 阴虽有美，含之；以从王事，弗敢成也。 地道也，妻道也，臣 道也。 地道无成，而代有终也。
* 天地变化，草木蕃； 天地闭，贤人隐。 易曰：「括囊；无咎， 无誉。」 盖言谨也。
* 君子黄中通理，正位居体，美在其中，而畅于四支，发于事业， 美之至也。
* 阴疑于阳，必战。为其嫌于无阳也，故称龙焉。犹未离其类也， 故称血焉。 夫玄黄者，天地之杂也，天玄而地黄。 