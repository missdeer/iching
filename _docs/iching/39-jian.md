---
title: 第39卦 水山蹇(jiǎn)
category: 周易
order: 2
---

![艮下坎上](https://upload.wikimedia.org/wikipedia/commons/c/c7/Yijing-39.png)

## 艮下坎上

蹇 利西南，不利东北；利见大人，贞吉。
彖曰 蹇，难也，险在前也。 见险而能止，知矣哉！蹇利西南， 往得中 也；不利东北，其道穷也。 利见大人，往有功也。 当位贞吉，以 正邦也。 蹇之时用大矣哉！
象曰 山上有水，蹇；君子以反身修德。

初六 往蹇，来誉。
象曰 往蹇来誉，宜待也。

六二 王臣蹇蹇，匪躬之故。
象曰 王臣蹇蹇，终无尤也。

九三 往蹇来反。
象曰 往蹇来反，内喜之也。

六四 往蹇来连。
象曰 往蹇来连，当位实也。

九五 大蹇朋来。
象曰 大蹇朋来，以中节也。

上六 往蹇来硕，吉；利见大人。
象曰 往蹇来硕，志在内也。 利见大人，以从贵也。